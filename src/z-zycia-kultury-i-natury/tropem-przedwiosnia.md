---
title: Tropem przedwiośnia
date: 2023-02-26T14:05:42.637Z
foto:
  plik: przylaszczka_pospolita.jpg
  opis: Zdjęcie przedstawia kwitnącą przylaszczkę pospolitą
  podpis: Przylaszczka pospolita
---
Zima dobiega końca, pojawiają się pierwsze rośliny przedwiośnia, niektóre drzewa i krzewy zaczynają kwitnąć oraz pojawiają się pierwsi ptasi wędrowcy. Gorąco zapraszam na edukacyjno-krajoznawczą wyprawę przyrodniczą po Puszczy Białej i Bagnie Pulwy, w poszukiwaniu pierwszych śladów wiosny.

W czasie wyprawy przespacerujemy się po Puszczy Białej, szukając przylaszczek (na zdjęciu, dzięki uprzejmości Flickr) i kopytników. Następnie przemieścimy się na obszar Pulw (dawnych bagien, obecnie w większości to łąki i pastwiska) w poszukiwaniu migrujących ptaków, a może spotkamy pierwszych powracających na bagno jego mieszkańców? Wśród spodziewanych atrakcji są [bieliki](https://www.tygodnikprzeglad.pl/bieliki-sa-troche/), [kuliki wielkie](https://www.kulturainatura.pl/napisane/wirtuoz-z-parasolem/), siewki złote ([tu](https://www.kulturainatura.pl/napisane/zaduszki/) znajdziecie artykuł, w którym wspominam m.in. o tych ptakach), gęsi i żurawie. Oczywiście o każdym z nich uczestnicy będą mogli się dowiedzieć czegoś więcej od przewodnika. Weźcie pod uwagę, że z przyrodą tak już jest, że kupujemy bilet na seans, ale nigdy do końca nie wiadomo jaki 😉. Możemy nie spotkać wspomnianych gatunków, ale możemy też spotkać o wiele więcej! Przy okazji, jeśli będzie chęć i wola uczestników, zobaczymy miejsca związane z historią i kulturą regionu.
W czasie wyprawy będziemy się przemieszczać samochodami (organizator może zabrać do własnego trzy osoby, może nawet cztery, ale wówczas będzie ciasno). Grupa może liczyć maksymalnie 10 osób (obowiązują zapisy). Przy wcześniejszym uprzedzeniu, zapewniam lornetki uczestnikom wyprawy (osiem sztuk). Ponadto do dyspozycji uczestników będzie luneta. Na życzenie uczestników zapewniam atlasy ornitologiczne lub inne pomoce. Ruszymy, jeśli zbierze się minimum pięć osób. Szczegóły dotyczące miejsca spotkania prześlę uczestnikom, po zapisaniu się na wyprawę. Czas trwania ok. sześć godzin.

Jak się przygotować do wyprawy:
Wyprawa odbędzie się nawet przy kiepskiej pogodzie (odwołana może zostać jedynie przy ekstremalnych zjawiskach, typy wichura, wówczas w lesie jest niebezpiecznie, a ptaki bardzo mało aktywne). Ponieważ będziemy przemieszczać się w powolnym tempie, należy zapewnić sobie ciepłe odzienie (wskazany ubiór na cebulkę, przy powolnym tempie przemieszczania się w niskiej temperaturze, należy ubrać się jak na pogodę o ok. 10 stopni niższą od nominalnej, wiatr i wilgoć w powietrzu mogą dodatkowo wpływać na obniżenie odczuwalnej temperatury). Ponadto należy wziąć ze sobą prowiant (w okolicy nie ma zbyt wielu lokali gastronomicznych, zresztą postój w nich nie jest planowany). Pamiętajcie o napojach, polecam termos z ciepłą herbatą. Zalecam wzięcie karimaty lub innej izolacji, by można było usiąść w czasie ewentualnej przerwy w marszu. Ponadto warto uzbroić się w środki przeciw kleszczom i komarom. Przy stosunkowo ciepłej aurze mogą pojawić się stawonogi z obu wspomnianych grup, szczególnie kleszcze, które uaktywniają się już przy temperaturze niewiele wyższej od zera.

Koszt: 100 zł. od osoby, obowiązuje zaliczka w wysokości 50 zł. Honoruję Kartę Dużej Rodziny (10% zniżki). Gdyby ktoś zrezygnował, a uda się znaleźć inną chętną osobę na miejsce rezygnującej, zaliczka zostanie zwrócona. Na otrzymane kwoty wystawiam faktury VAT (konieczność podania nr NIP lub PESEL). Szczegóły przelewu podam po zapisaniu się na wycieczkę podobnie jak miejsce zbiórki. Zapisy pod adresem kontakt@kulturainatura.pl lub Messengerem (komunikator [Facebooka](https://www.facebook.com/kulturainatura)). Pod tymi adresami udzielam odpowiedzi na ewentualne pytania. Informacji udzielam również telefonicznie: 504-268-206, ale mieszkam na końcu świata i w przeciwieństwie do wron zasięg nie zawsze tu dociera 😉. Gdybyście mieli problem z dodzwonieniem się, wyślijcie SMS, oddzwonię.