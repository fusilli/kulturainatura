---
title: Wirtuoz co łzy wyciska
date: 2021-06-22
---
Ponieważ słowik ma pewne zdolności pedagogiczne, o czym niżej, toteż jego postać odrodzeniowi poeci, tacy jak Ignacy Krasicki, Adam Naruszewicz czy Stanisław Jachowicz, używali do moralizowania. Ten ostatni w wierszu *Słowik i kukułka*, konfrontuje śpiew obu gatunków. Gawiedź chętnie naśladuje kukułkę, śpiewu słowika nikt nie próbuje, co jest powodem chełpliwości kukułki. Wówczas na scenę wkracza pasterka, zasłuchana w słowika, wzrusza się, *Po rumianych jagodach łza się potoczyła*, co słowik uznaje za *tryumf prawdziwy* gdyż *Nad wszystkie wieńce sławy, milsza mi łza cicha*. Wątpię by Hans Chrystian Andersen czytał polskich poetów, mimo to podobną figurę literacką zastosował w *Słowiku* bodaj najsłynniejszej swej bajce. W niej słowik odrzuca dworskie zaszczyty, zadowalając się łzą cesarza. Na koniec swym śpiewem ratuje życie i zdrowie monarchy, choć ten wcześniej wzgardził pierzastym przyjacielem, przedkładając nad jego śpiew występy nakręcanej lalki.

W dawnych czasach, gdy nie było internetu, telewizji ani nawet radia, rozmaite ptaki często trzymano w klatkach, by umilały ludziom czas swym śpiewem. Słowiki były szczególnie cennym nadajnikiem, nie tylko z uwagi na piękny śpiew, ale też dlatego, że trzymane w klatkach śpiewały aż do jesieni, wbrew powiedzeniu *słowik w klatce nie zaśpiewa*. Ponoć czyniły to nawet ładniej niż ich pobratymcy cieszący się wolnością. Owa rozrywka szczególnie popularną była w Prusach, skąd ptasznicy, jak nazywano łowców, często przekraczali granicę zaboru rosyjskiego, gdyż w Prusach prawo ograniczało proceder wyłapywania ptaków. Wprawdzie *Przecież się nie zabija słowików*, jak pisała Maria Pawlikowska-Jasnorzewska w utworze *Słowiki*, w każdym razie nie celowo, ale wyłapywanie ptaków przynosi ujmę środowisku i straty w lęgach osamotnionych samic. Stało się to zarzewiem konfliktu, które przeszło do historii jako „wojna o słowiki”. Wprawdzie nie padł w niej żaden strzał, ale wysłano setki listów, które krążyły między burmistrzem Zagórowa Ignacym Nurkowskim, a Komisją Rządową (władzą carską w Królestwie Polskim) w latach 1837-45. W jej wyniku Komisja wydała zakaz łowienia ptaków w lasach rządowych, był to jedyny akt prawny chroniącym przyrodę w całym Imperium Rosyjskim aż do jego upadku w 1917 r.

***

Całość w „Lesie Polskim”, nr 23 z 2019 r.  
<https://www.laspolski.pl/Wirtuoz_co_nzy_wyciska_232019,strona-3732.html>