---
title: Dzieciństwo w świecie zwierząt
---
Małe wilczki przychodzą na świat w norze. Początkowo nie mają sierści, są ślepe i głuche. W tym czasie bez przerwy jest przy nich mama, która je tuli, by nie zmarzły i karmi mlekiem. Pozostali członkowie rodziny, zwanej watahą, przynoszą mamie pokarm.

Zwykle w grupie wilków jest jeden, który spełnia rolę piastuna. Może to być jakiś wujek albo ciocia. Taki wilk wyróżnia się nadzwyczajną cierpliwością, bo małe wilczki, podobnie jak dwunożne dzieci, strasznie lubią psocić, a do tego chcą poznawać świat i co chwila czegoś szukają po okolicy.

Wilki są drapieżnikami, więc wiele zabaw maluchów to nauka polowania. Zwykle „ofiarą” tych zabaw jest właśnie piastun, na którym maluchy trenują. Ich mleczne ząbki są króciutkie, ale ostre jak igiełki. Nie czynią więc większej krzywdy piastunowi, ale i tak należy podziwiać jego cierpliwość.

***

Artykuł ukazał się w numerze specjalnym magazynu „Nowe Peryferie”, adresowanego do dzieci z okazji ich święta. Całość można przeczytać na stronie czasopisma  
<https://nowe-peryferie.pl/index.php/2017/06/dziecinstwo-swiecie-zwierzat/>