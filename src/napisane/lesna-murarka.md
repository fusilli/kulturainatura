---
title: Leśna murarka
---
Być może stali czytelnicy *Lasu Polskiego* zapamiętali odniesienie do socrealistycznej sztuki filmowej z artykułu poświęconego wildze. Jeszcze lepiej postać głównej bohaterki, warszawskiej murarki, pasuje do pani kowalik. Tu z murowaniem mamy do czynienia dosłownie! Już od końca lutego kowaliki zaczynają budować domostwo. Znalezienie dziupli o odpowiedniej wielkości wrót nie jest łatwe. Za małe wejście sprawi, że się nie dostaniemy do środka, zbyt duże stanowi zaproszenie dla wrogów i silniejszych konkurentów. To jeden z powodów dla których zwykle odradzam „marketowe” budki dla ptaków, zwykle są źle dopasowane do naszych ptaków (i fatalnie wykonane). Wybierając apartament państwo kowalikowie nie mają dylematów spod szyldu *kochanie, ten otwór jest o milimetr za szeroki*, po prostu pani kowalikowa bierze błoto, glinę czy ił w dziób i niczym kielnią zamurowuje wejście tak, *że zaledwie może się przez nie przecisnąć* jak objaśniał Jan Sokołowski w *Ptakach ziem polskich*. Ponieważ mieszkam na piaskach, to moja ptasia sąsiadka podbiera mi glinę przeznaczoną pod róże. Małżonek nie jest niewdzięcznikiem i podczas gdy żona muruje, on gotuje, czyli *przynosi najdelikatniejsze owady i stale jej strzeże*, jak wyjaśniał Sokołowski, dodając też że w tym czasie oboje *okazują sobie wielką czułość*. Z literatury wynika, że niebiesko-popielate murarki wklejają w świeży „tynk” mchy i porosty z drzewa, w którym ptaki zamieszkały, choć moja sąsiadka nie zadała sobie takiego trudu. Przyznam, że wobec ptasich gniazd zawsze mam pewien respekt i staram się je omijać w odległości, która nie stresuje ptaków. Zwykle też udaję, że nie widzę ptasiego domostwa, toteż próby wytrzymałościowe nie przyszły mi do głowy, ale przeprowadził je Sokołowski, który zanotował że glina (…) *po kilku dniach staje się twarda jak cegła, palcami nie można jej zedrzeć i jedynie młotkiem daje się odkuć*.

***

Całość w „Lesie Polskim”, nr 17 z 2019 r.